---
title: Plany naszego komitetu wyborczego na najbliższe pięć lat
permalink: /program2018
---

### PRZYCIĄGANIE INWESTORÓW I NOWE MIEJSCA PRACY.
Miejsca pracy dla naszych mieszkańców będą naszym głównym wyzwaniem! W ostatnich latach wzrosło zainteresowanie Olsztynkiem wśród inwestorów. Wykorzystamy jeszcze bardziej potencjał gospodarczy naszej gminy oraz jej atrakcyjne położenie. Gmina Olsztynek stała się przyjaznym miejscem dla biznesu. Dlatego będziemy promować i oferować kolejne tereny oraz stwarzać odpowiednie warunki do rozwoju gospodarczego. Podjęliśmy już współpracę z właścicielami działek przy drogach ekspresowych S7 i S51. 
### WSPARCIE DLA LOKALNEGO BIZNESU.
Odpowiemy na potrzeby rodzimych przedsiębiorców organizując akcje promujące lokalny biznes oraz programy wsparcia. Utworzymy punkt obsługi przedsiębiorców w Ratuszu oraz nawiążemy współpracę z instytucjami finansowymi w celu utworzenia funduszu pożyczkowo-poręczeniowego dla lokalnych firm. 
### ATRAKCYJNA OFERTA MIESZKANIOWA.
Młodzi ludzie to nasza przyszłość! O nich należy zadbać szczególnie. Poprzez odpowiednie inwestycje zabezpieczymy ich byt, zachęcając młodzież do związania swojej przyszłość z gminą Olsztynek. W ślad za tym powinna iść szeroka i zrównoważona oferta mieszkaniowa obejmująca budowę nowych osiedli mieszkaniowych oraz przygotowanie działek budowlanych w atrakcyjnych cenach. 
Olsztynek obywatelski
### DIALOG Z MIESZKAŃCAMI.
Nie da się zarządzać gminą bez jej mieszkańców. Konieczne jest zwiększenie Waszego wpływu na sposób rządzenia miastem i konsultowanie kluczowych decyzji. Potrzebne są debaty i otwarte spotkania z mieszkańcami, ale to nie wszystko. Umożliwimy mieszkańcom dostęp do nowoczesnych narzędzi komunikacji, tak by mogli wyrażać swoje opinie przez Internet czy za pomocą aplikacji na telefon. Wdrożymy także sms-owy system powiadamiania mieszkańców, w szczególności o nadchodzących zagrożeniach. 
### ORGANIZACJE POZARZĄDOWE.
Społeczeństwo obywatelskie w dużym stopniu kształtuje współpraca samorządu i organizacji pozarządowych, które powinny mieć ważny udział w lokalnym życiu publicznym. W tym celu powołamy Radę Działalności Pożytku Publicznego zapraszając je do dialogu. 
### POMOC W POZYSKIWANIU ŚRODKÓW.
Ponadto stworzymy warunki służące wymianie doświadczeń, pomysłów i dobrych praktyk pomiędzy organizacjami, ale także wspierające rozwój społecznych aktywności w różnych obszarach. Będziemy wspierać inicjatywy obywatelskie lokalnych organizacji, klubów, kół, ale także grup nieformalnych. Pomoc naszego samorządu będzie obejmowała nie tylko tę finansowa, ale także prawną, współdziałanie w pozyskiwaniu środków finansowych, czy promowanie inicjatyw organizacji pozarządowych. 
### BUDŻET OBYWATELSKI. 
W dalszym ciągu będziemy rozwijać Olsztynecki Budżet Obywatelski zachęcając mieszkańców do współdecydowania o przeznaczeniu środków z gminnego budżetu. 
### DLA SENIORÓW. 
Utworzymy Radę Seniorów składającą się z przedstawicieli osób starszych oraz przedstawicieli organizacji działających na ich rzecz. 
Sprawy społeczne
### NOWE MIEJSCA W ŻŁOBKU I PRZEDSZKOLACH. 
Kluczowym zadaniem na najbliższą kadencję będzie zapewnienie dodatkowych miejsc dla dzieci w żłobku i przedszkolach. W tym celu podejmiemy niezbędne inwestycje rozbudowując żłobek oraz tworząc filię przedszkola w budynku dotychczasowej szkoły w Mierkach. 
### KOMUNIKACJA MIEJSKA Z OLSZTYNEM.
Przy współpracy ze stolicą regionu uruchomimy dogodną i korzystną cenowo komunikację publiczną z Olsztynem. Już dziś prowadzimy negocjacje w tej sprawie z Olsztynem, Stawigudą oraz firmą Zalando. 
### KOMUNIKACJA WEWNĄTRZ GMINY.
Opracujemy i wdrożymy system publicznej komunikacji gminnej łączącej wioski z Olsztynkiem.  
### BUDOWNICTWO SOCJALNE.
Odpowiemy na potrzeby mieszkaniowe poprzez rozwój budownictwa socjalnego w naszej gminie. Już w 2019 roku zaczniemy budowę 16 mieszkań socjalnych. 
### USŁUGI OPIEKUŃCZE.
Rozszerzymy usługi opiekuńcze dla mieszkańców zwiększając ich dostępność na terenach wiejskich. 
### OPIEKA MEDYCZNA DLA UCZNIÓW.
Otworzymy w szkołach gabinety pielęgniarskie i stomatologiczne. 
### ESTETYKA MIASTA.
Poprzez rozwijanie programu dopłat do remontów elewacji i dachów zabytkowych kamienic poprawimy wygląda naszego miasta. 
Kultura, sport, rekreacja i turystyka
### NOWE CENTRUM KULTURY.
Zwiększymy inwestycje w kulturę. Finalizujemy prace dotyczące zlokalizowania domu kultury w budynku dworca PKP w Olsztynku. Powstanie tam unikatowe centrum kultury z pracowniami i salami m.in. do prowadzenia działalności artystycznej oraz rozwijania naszych lokalnych talentów. 
### DLA ROWERZYSTÓW
Wybudujemy sieć ścieżek rowerowych. Obecnie trwają prace dotyczące ścieżki z Olsztynka do Swaderek. Będziemy dążyć do budowy ścieżki z Olsztynka do Ameryki oraz wokół jeziora Jemiołowskiego. 
### ZIELEŃ.
Zrewitalizujemy Park Miejski przy stadionie w Olsztynku. 
### ŚWIETLICE WIEJSKIE.
Świetlice wiejskie powinny być dobrym miejscem do wypoczynku i zabawy dla mieszkańców wsi. W tym celu zatrudnimy dodatkowych animatorów i instruktorów organizujących czas wolny w świetlicach oraz zadbamy o profesjonalne wyposażenie świetlic. 
Inwestycje
### INWESTYCJE KOMUNALNE
Będziemy konsekwentnie dążyć do rozbudowy sieci wodociągowej, kanalizacyjnej oraz oświetlenia ulicznego. 
### DROGI.
Zadbamy o stan nawierzchni ulic i dróg na terenie gminy i miasta Olsztynek. Jesteśmy blisko zrealizowania modernizacji ulicy Grunwaldzkiej, Inwalidów, Jagiełły i Strażackiej wraz z przystankiem autobusowym. W planach na najbliższe lata mamy także ulice Mrongowiusza, Niepodległości i Pionierów. 
### BEZPIECZEŃSTWO.
Zmodernizujemy strażnicę OSP w Olsztynku. 
### RENOWACJE.
Zagospodarujemy tereny przy olsztyneckiej plaży oraz przeprowadzimy rewitalizację wieży ciśnień. 
### ŚCIEKI.
W celu ochrony środowiska będziemy kontynuować program wsparcia w postaci dopłat do ekologicznych i bezpiecznych przydomowych oczyszczalni ścieków. 
### POWIETRZE.
Zadbamy o czyste powietrze uruchamiając program dofinansowań do wymiany pieców na bardziej ekologiczne. 


