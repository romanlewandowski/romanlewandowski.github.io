---
title: Moja dotychczasowa działalność
---

Od 32 lat jestem mieszkańcem Olsztynka, Naszego osiedla. Żyję tu wraz z żoną Danusią i tu wychowałem trzech synów. Wykształcenie zdobyłem na UWM w Olsztynie (wówczas ART), na kierunku Mechanika i Budowa Maszyn, w 1998 roku obroniłem pracę doktorską na Politechnice Warszawskiej związaną z modelowaniem matematycznym, w 2023 roku uzyskałem stopień doktora habilitowanego w dyscyplinie nauki o zarządzaniu i jakości na Uniwersytecie Jagiellońskim i objąłem stanowisko profesora Uniwersytetu Warmińsko-Mazurskiego na Wydziale Nauk Ekonomicznych.

Całe moje zawodowe życie jest związane z gminą Olsztynek. W latach 1992-1995 pracowałem jako nauczyciel w Zespole Szkół w Olsztynku, następnie przez 4 lata byłem specjalistą ds. informatyki w firmie Central Soya Olsztynek (obecnie Nutripol). W 1999 roku podjąłem pracę w Wojewódzkim Szpitalu Rehabilitacyjnym dla Dzieci w Ameryce, najpierw na stanowisku zastępcy dyrektora, a od 2003 roku dyrektora Szpitala. W tym czasie udało się całkowicie zmodernizować Szpital, wielokrotnie zwiększyć powierzchnię użytkową i liczbę łóżek, wyposażyć Szpital w najnowszą aparaturę medyczną i rehabilitacyjną, wybudować nowoczesny blok operacyjny i tym samym poszerzyć zakres świadczonych usług m.in. o chirurgię jednego dnia oraz poradnie specjalistyczne.
![Szpital Front](/assets/images/Szpital_front.jpg)
![Szpital Front](/assets/images/Szpital_bok.jpg)

W bieżącym roku Szpital odda do użytkowania 46 sal chorych z łazienkami dla opiekunów z małymi dziećmi oraz nowe zaplecze rehabilitacyjne wyposażone w nowoczesną aparaturę o łącznej powierzchni ponad 3200 mkw. Pozwoli to zdecydowanie podnieść jakość zabiegów fizjoterapeutycznych i pobytu pacjentów i ich opiekunów. W kolejnym etapie zostanie wyburzony drewniany pawilon i w jego miejsce zostaną zbudowane dwie dolne kondygnacje przeznaczone na Oddział Alergologiczny, pomieszczenia szkolne i Pobytu Dziennego dla pacjentów rehabilitacyjnych.

![Nadbudowa](/assets/images/Nadbudowa Paw.jpg)

Szpital jest realizatorem strategicznego projektu pn.: „SYGNAŁ PIERWSZY – SYGNAŁ OSTATNI Budowa Północnego Centrum Psychiatrii Dziecięcej” o wartości ok. 150 mln zł. Docelowo, będzie to najnowocześniejsza i największa w Polsce placówka zapewniająca stacjonarną, dzienną i środowiskową opiekę psychiatryczną dla dzieci i młodzieży do 18 roku życia. W Centrum będą się znajdowały profilowane oddziały psychiatryczne, takie jak oddział nerwic młodzieżowych i oddział zaburzeń odżywiania, zajmujący się takimi schorzeniami jak anoreksja i bulimia. W Centrum znajdą się pokoje dla rodzin z małymi dziećmi zapewniając kompleksowe leczenie najmłodszych dzieci i ich relacji z rodzicami, a także hostel, w którym młodzież z zaburzeniami psychicznymi niewymagająca leczenia szpitalnego będzie mogła przebywać nawet do 10 miesięcy. Dla tych osób będą prowadzone profilowane programy psychoterapeutyczne rehabilitacyjne w celu poprawy codziennego funkcjonowania oraz przywrócenia podstawowych umiejętności społecznych.

![Szpital Front](/assets/images/Centrum Psych.jpg)

Od wielu lat angażuję się w działalność społeczną - byłem inicjatorem powołania do życia Stowarzyszenia Pomocy Dzieciom i Młodzieży z Problemami Zdrowotnymi “Nasza Ameryka”, które funkcjonuje od 2006 roku. Jest to organizacja pożytku publicznego i jako taka pomogła dotychczas setkom niepełnosprawnych osób oraz ich rodzinom.

Ponadto w 2008 roku zaangażowałem się w działalność  mającą na celu  poszerzenie w Olsztynku oferty edukacyjnej dla młodzieży, co zaowocowało  powstaniem w naszym mieście drugiego gimnazjum - pod egidą Stowarzyszenia Przyjaciół Szkół Katolickich. Udało się w ten sposób stworzyć niepubliczną i zarazem bezpłatną dla uczniów placówkę, która wspiera rodziców w wychowaniu ich dzieci. Obecnie placówka ta uzupełnia olsztynecką ofertę edukacyjną na poziomie szkoły podstawowej.

Jako radny poprzednich kadencji działałem na rzecz zrównoważonego rozwoju naszej gminy, w pięciu zasadniczych obszarach: bezpieczeństwo, rozwój gospodarczy i mieszkalnictwo, usługi edukacyjno-wychowawcze, kultura i aktywne spędzanie wolnego czasu, usługi komunalne oraz infrastruktura.

Bezpieczeństwo, to nie tylko niski poziom przestępczości, ale to również czyste środowisko oraz bezpieczeństwo na drogach i ulicach. Dlatego stanowczo sprzeciwiałem się budowie fermy kurzej w Platynach. Byłaby ona uciążliwa nie tylko dla mieszkańców Platyn, ale również Olsztynka.

Zrównoważony rozwój to zapewnienie miejsc w żłobku, dostępu do usług komunalnych, w tym transportu publicznego oraz usług z zakresu kultury, sportu i rekreacji. To także zwiększenie zasobów mieszkaniowych oraz inwestycje w infrastrukturę drogową. [Więcej o mojej pracy w Radzie Miejskiej ...](/obietnicez2014.md)

## Pozostałe aktywności
Poza pracą w Szpitalu prowadzę badania naukowe, [opublikowałem kilkadziesiąt prac w zakresie zarządzania w ochronie zdrowia w polskich i zagranicznych czasopismach naukowych](https://ameryka.academia.edu/RomanLewandowski). Biorę też udział w projektach badawczych, zarówno na poziomie krajowym jak i w tych wielonarodowych na poziomie europejskim. Między innymi byłem kierownikiem projektu pt. „Model, typologia i metody pomiaru systemów kontroli w publicznych szpitalach” realizowanego w ramach Narodowego Centrum Nauki.

Minister Nauki i Szkolnictwa Wyższego delegował mnie do komitetów zarządzających wieloma projektami badawczymi finansowanymi w ramach funduszy Unii Europejskiej przeznaczanych na naukę COST - European Cooperation in Science and Technology:
- [“Enhancing the Role of Medicine in the Management of European Health Systems - Implications for Control, Innovation and User Voice”](https://www.cost.eu/actions/IS0903/#tabs+Name:Management%20Structure) realizowanego w latach 2009-2013, w któym uczesniczyli naukowcy z 23 krajów;
- [„European Network for the Joint Evaluation of Connected Health Technologies (ENJECT)”](https://www.cost.eu/actions/TD1405/#tabs+Name:Management%20Structure) realizowanego w latach 2014-2018, w któym uczesniczyli naukowcy z 27 krajów;
- [„European Network for cost containment and improved quality of health care”](https://www.cost.eu/actions/CA15222/#tabs+Name:Management%20Structure) realizowanego w latach 2016-2020. W projekcie tym brali udział naukowcy z 33 krajów i pełniłem w nim rolę wiceprzewodniczącego;
- [“Distributed Knowledge Graphs (DKG)”](https://www.cost.eu/actions/CA19134/#tabs+Name:Management%20Committee) realizowanego w latach 2020-2024;
- [„Artificial Intelligence, Enhanced Person-Centred Care in Neurosurgery”](https://www.facebook.com/profile.php?id=100068676866653). Projekt był realizowany w latach 2019-2021 i finansowany przez Ministerstwo Nauki Czarnogóry, a koordynowany przez Wydział Systemów Informatycznych i Technologii Universytetu Donja Gorica w Czarnogórze;
- Obecnie uczestniczę w projekcie pn.: [“Supporting emerging care economy, empowering caregivers to provide safe care at home (BetterCare)”](https://www.cost.eu/actions/CA22152/#tabs+Name:Management%20Committee) związanym m.in. z poszukiwaniem rozwiązań pozwalających sprostać krytycznym wyzwaniom stojącym przed ekonomią opieki i promowaniem bezpiecznego świadczenia opieki w warunkach domowych. Ekonomia opieki, skupiająca się na zapewnieniu bezpiecznej opieki w domu, jest obszarem o ogromnym znaczeniu, biorąc pod uwagę wzrastające koszty opieki, w tym zmiany demograficzne w kierunku, z jednej strony, starzenia się społeczeństwa, a z drugiej strony wzrostu zachorowań na choroby przewlekłe w grupie najmłodszych pacjentów. Znamiennym przykładem jest wzrost zachorowań na choroby psychiczne wśród dzieci i młodzieży. Oba te obszary wymagają rozwoju opieki domowej. Złożoność i intensywność opieki w domu wzrasta, stwarzając znaczne ryzyko, które może mieć wpływ na zdrowie osób chorych i samopoczucie opiekunów. Główny ciężar opieki domowej spoczywa na członkach rodziny, często na kobietach, co prowadzi do pogłębiania się różnic między płciami. Projekt będzie realizowany w latach 2023-2027 i uczestnicza w nim naukowcy z 37 krajów.

Poza pracą w Szpitalu w Ameryce pracuję na stanowisku proferora Uniwersytetu Warmińsko-Mazurskiego na Wydziale Nauk Ekonomicznych w Instytucie Nauk o Zarządzaniu i Jakości. Wcześniej prowadziłem zajęcia na Uniwersytecie Gdańskim na studiach podyplomowych dla menedżerów ochrony zdrowia, w Społecznej Akademii Nauk (SAN) w Łodzi na kierunku Zdrowie Publiczne oraz w Olsztyńskiej Szkole Wyższej Informatyki i Zarządzania im. Profesora Tadeusza Kotarbińskiego, również w formie e-learningowej. [Część wykładów można obejrzeć w YouTube](https://www.youtube.com/user/romanlewandowski/videos).

W 2012 zostałem uhonorowany Odznaką „Zasłużony dla Uniwersytetu Warmińsko-Mazurskiego w Olsztynie", w 2016 otrzymałem Nagrodę Rektora Społecznej Akademii Nauk Indywidualną I stopnia, a w 2023 Nagrodę Rektora Uniwersytetu Warmińsko-Mazurskiego II stopnia za osiągnięcia naukowe. W 2024 Polska Akademia Nauk, Oddziału w Olsztynie i w Białymstoku przyznał mi wyróżnienie za monografię pt. „Kontrola menedżerska i jej wpływ na wyniki szpitali publicznych. Ujęcie modelowe”.

Aktywnie włączam się także w usprawnianie systemu ochrony zdrowia w Polsce. Od wielu lat działam na rzecz rehabilitacji osób niepełnosprawnych zakładając w 2009 roku Ogólnopolski Związek Pracodawców Rehabilitacji Dziecięcej. Pełniąc funkcję prezesa tego związku wielokrotnie aktywnie uczestniczyłem w tworzeniu i opiniowaniu aktów prawnych dotyczących organizacji i finansowania rehabilitacji w naszym kraju.

Współpracuję w tym zakresie z [Agencją Oceny Technologii Medycznych i Taryfikacji](http://www.aotm.gov.pl/www/). Jestem również członkiem Rady Naczelnej Polskiej Federacji Szpitali oraz Warmińsko – Mazurskiego Związku Pracodawców  Szpitali  Specjalistycznych.
