---
title: Szanowni Państwo,
---
### Mieszkańcy ulic: Akacjowej, Kasztanowej, Klonowej, Lipowej, Sportowej, Świerkowej i Wilczej
Mając dużą satysfakcję z [realizacji zobowiązań w kończącej się kadencji](/obietnicez2014.md), w nowej, tej nadchodzącej, oprócz spraw wymienionych w [programie komitetu wyborczego](http://www.gminazprzyszloscia.pl/program.html), chciałbym się zdecydowanie bardziej skoncentrować na problemach naszego osiedla. Od lat nie było tu żadnych inwestycji, dlatego uważam, że teraz czas na osiedle przy ul. Wilczej. Przede wszystkim chciałbym zabiegać o sukcesywną **wymianę chodników**, zaczynając od ul. Akacjowej, Lipowej, Kasztanowej, a także o **położenie nowej nawierzchni ulic**. Doinwestowania wymaga **boisko** na rogu ulic Akacjowej i Lipowej, należy tam wykonać estetyczne i funkcjonalne ogrodzenie, aby piłka nie wpadała do sąsiadujących ogródków, ale też trzeba lepiej zagospodarować **plac zabaw** i urządzić całą powierzchnię. Od lat remontu wymaga także **chodnik w kierunku cmentarza**. W pierwszej kolejności chciałbym zabiegać o poprawę **oświetlenia** (to w zasadzie jest już realizowane), następnie o wymianę ławek, aby starsze osoby mogły odpocząć po drodze i nawierzchni chodnika.

Ponadto, tak jak do tej pory, chciałbym aktywnie działać na rzecz rozwoju całej gminy, przede wszystkim:
-	Zabiegać o nowych inwestorów i kolejne miejsca pracy, co powinno zwiększyć dochody gminy i podnieść płace.
-	Tworzyć warunki lepszego rozwoju lokalnego biznesu i większego zaangażowania społeczności w życie gminy.
-	Poprawić estetykę naszego miasta, w tym terenów zielonych.
-	Zwiększyć dostęp młodzieży do wartościowych form spędzania wolnego czasu poprzez zwiększenie zakresu działalności Domu Kultury.
-	Zmniejszyć koszty budżetu gminy poprzez inwestowanie m.in. w energooszczędne oświetlenie.
-	Chronić czystość otaczającego nas środowiska poprzez wspieranie programu dofinansowań do wymiany pieców na bardziej ekologiczne, jak i poprzez blokowanie budowy uciążliwego przemysłu.
-	Wypracować optymalny system odbioru nieczystości stałych.

Należy pamiętać, że Rada Miejska jest ciałem kolegialnym i ścierają się tam interesy różnych okręgów wyborczych, a pieniędzy zawsze jest mało. Dlatego bardzo ważnym jest, aby osoba, która będzie reprezentowała nasze osiedle (ul.: Akacjowa, Kasztanowa, Klonowa, Lipowa, Sportowa, Świerkowa, Wilcza) miała nie tylko **wiedzę i doświadczenie w prowadzeniu inwestycji** oraz **znajomość zasad funkcjonowaniu sektora publicznego**, ale także **_odpowiednią siłę przebicia._** Oprócz **wieloletniego doświadczenia w pozyskiwaniu funduszy zewnętrznych, prowadzeniu inwestycji, kierowaniu dużą organizacją publiczną i projektami międzynarodowymi**, w obecnej kadencji zdobyłem także duże **doświadczenie w pracy samorządowej**, pełniąc przez ostatnie cztery lata funkcję przewodniczącego Komisji Gospodarki i Budżetu, co moim zdaniem przełoży się na jeszcze większą skuteczność mojego działania – jeżeli obdarzycie mnie Państwo swoim zaufaniem.

Gminy nabywają coraz większych uprawnień w zakresie kształtowania środowiska życia swoich mieszkańców i często równie ważnym jest to, co uda się zbudować, jak i to, przed czym uda się obronić dane miejsce. A zagrożeń jest wiele (wiatraki, stacje bazowe telefonii komórkowej, biogazownie, itp.). Dlatego zachęcam Państwa do udziału w wyborach i niepozostawiania decyzji o tym, kto będzie reprezentował nasze osiedle, innym lub przypadkowi. 

**Jeżeli Państwo zagłosujecie na mnie, to dołożę wszelkich starań, aby nasze osiedle i nasza gmina były bezpiecznym i komfortowym miejscem do życia.**


