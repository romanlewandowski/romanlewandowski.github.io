---
title: Szanowni Państwo,
---
## Mieszkańcy ulic: Akacjowej, Jaśminowej, Kasztanowej, Klonowej, Lipowej, Sportowej, Świerkowej i Wilczej.
Zbliżają się wybory samorządowe, ważny moment, w którym możemy razem kształtować przyszłość miasta i gminy. . Olsztynek to nasz dom i miejsce, w którym wspólnie budujemy dobrobyt naszych rodzin. Dzięki własnemu zaangażowaniu, możemy stworzyć lepszą przyszłość dla nas, naszych dzieci i wnuków,  dlatego też kolejny raz zdecydowałem się na kandydowanie do Rady Miejskiej.
O tym, co udało się zrealizować w ciągu ostatnich 5 lat, możecie Państwo przeczytać [tutaj](/obietnicez2014.md).
Na najbliższą kadencję plany są jeszcze bardziej ambitne. Jako radny, będę nadal zabiegał o rozwój gospodarczy naszej Gminy, większą dostępność do usług zdrowotnych i kulturalnych dla dzieci i dorosłych, a także o poprawę jakości szkolnictwa oraz warunków do rekreacji pieszej i rowerowej.

Na naszym osiedlu przy ulicy Wilczej w nadchodzącej kadencji chciałbym:

1.	**Zwiększyć bezpieczeństwo ruchu.**  Osiedle i Gmina intensywnie się rozbudowują, coraz trudniej jest wyjechać na ulicę Wilczą i dalej Olsztyńską. Dlatego też chciałbym doprowadzić do:
-	**spowolnienia ruchu** na ul. Wilczej i poprawy warunków wyjazdu z ul. Jaśminowej i z posesji budynków  przy ul. Wilczej 14 a i b,
-	realizacji opracowanego już projektu **ronda na skrzyżowaniu ulic Wilczej, Behringa i Olsztyńskiej**,
-	**budowy wschodniej obwodnicy Olsztynka** (Ameryka-Mierki), która skutecznie zmniejszy natężenie ruchu na ul. Olsztyńskiej, bowiem w kierunku Szczytna będzie można zjeżdżać bezpośrednio z drogi S51.
2.	**Poprawić infrastrukturę dla dzieci.** Pozyskaliśmy fundusze z PFRON na budowę placu zabaw przy ul. Akacjowej. W najbliższej kadencji chciałbym przeprowadzić rewitalizację boiska i ogrodzenia.
3.	**Doprowadzić do wyremontowania nawierzchni ulic i chodników.** Nasze osiedle ma już kilkadziesiąt lat i jego infrastruktura wymaga sukcesywnej modernizacji. W ostatniej kadencji przeprowadzono prace związane z instalacją światłowodowego internetu i remontem nawierzchni części chodników. W kolejnej kadencji trzeba odnowić nawierzchnię ulic i chodników na samym osiedlu, a także chodnika na cmentarz oraz ścieżki pieszo-rowerowej pomiędzy ulicami Sportową i Leśną.

Jako radny będę Waszym głosem w Radzie Miejskiej, pracując z pasją i zaangażowaniem, aby uczynić Olsztynek jeszcze lepszym miejscem do życia. Należy też pamiętać, że **często równie ważne jest to, przed czym obroni się dane miejsce jak to, co się zbuduje**. A zagrożeń jest wiele: wiatraki, stacje bazowe telefonii komórkowej, biogazownie, ogromne fermy i farmy fotowoltaiczne, itp. To wszystko są ważne i użyteczne inwestycje, ale nie mogą one zakłócać naszego spokoju i wpływać negatywnie na nasze zdrowie będąc lokowanymi blisko osiedli mieszkaniowych.


**Jeżeli Państwo zagłosujecie na mnie, to dołożę wszelkich starań, aby nasze osiedle i nasza gmina były bezpiecznym i komfortowym miejscem do życia.**

Roman Lewandowski

![Szpital Front](/assets/images/Foto Osiedle.jpg)

